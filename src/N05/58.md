## 筑声剑影楼剩稿哭蒋卫平（辛亥）

(二首)

(一九一一年)

国殇满地都堪哭，泪眼乾坤涕未收。半世英灵沉漠北，经年骸骨冷江头。辽东化鹤归来日，燕市屠牛漂泊秋。万里招魂竟何处？断肠风雨上高楼。

二

龙沙旧是伤心地，凭吊经秋祗劫灰。我入平山迟一步，君征绝塞未曾回。玉门魂返关山黑，华表入归猿鹤哀。千载胥灵应有恨，不教胡马渡江来。
署名：李大钊

《言治》月刊第1年第4期
1913年9月1日

